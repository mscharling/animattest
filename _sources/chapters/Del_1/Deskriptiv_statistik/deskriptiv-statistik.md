(deskriptivstatistik)=
# Deskriptiv statistik

Har du indsamlet noget data og ønsker at sige noget ud fra det, så kommer du ikke uden om statistikken. Vi vil i dette kapitel fokusere på den deskriptive del af statistikken, hvilket er den, som du bruger til at beskrive data. 

Lad os sige, at du har indsamlet data om højden på din studiegruppe, så kan det være relevant at sige noget generelt om datasættet. Måske behøver du ikke statistik til lige netop det datasæt, men hvis det nu var højden af alle elever på hele din skole, så bliver alle tallene svære at forholde sig til på én gang. Derfor er det godt at have en værktøjsæske med forskellige mål, som du kan bruge til at sige noget ud fra dit datasæt. I den har du for eksempel "gennemsnit". Den kan du sikkert huske fra folkeskolen. Det er muligvis en af de mest brugte deskriptorer ude i den virkelige verden. Men, der findes selvfølgelig mange flere værktøjer i den kasse. 

I den finansielle verden benyttes statistik i mange henseender. Her bruges statistikken især til at kigge på risiko og bygge prædiktive modeller ud fra data. 

I en investeringsvirksomhed er det vigtigt at kunne kvantificere den risiko, der måtte være ved at investere i en eller anden virksomhed. Hvis virksomheden er børsnoteret, så kan man blandt andet gøre det ved at betragte aktiens udvikling tilbage i tid. Er der mange udsving? Hvor store er udsvingene? Disse spørgsmål kan vi arbejde med ved brug af statistikken. 

I en livsforsikringsvirksomhed er det vigtigt at kunne give kvalificerede bud på, hvordan dødeligheden ser ud for en person med bestemte forudsætninger. Du kan sikkert forestille dig, at dødeligheden for en 80-årig er større end for en 12-årig og dødeligheden for en soldat er større end for en kontorarbejder. På baggrund af en masse indsamlet data over døde personer og deres forudsætninger kan man altså bygge modeller, der kan prædiktere dødeligheden for bestemte grupper. Det er vigtigt for at kunne finde den rigtige pris på en livsforsikring for en person, der tilhører en en bestemt gruppe.