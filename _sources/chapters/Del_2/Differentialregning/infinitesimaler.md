# Infinitesimaler

Differentialregningen er en del af infinitesimalregningen og derfor så kan vi ikke gå udenom infinitesimalbegrebet. Og som du nok har gættet, så har dette begreb også sin relation til uendelighedsbegrebet. Infinitesimal er begrebet for noget, der er uendeligt småt. Infinitesimaler er så små værdier, at man ikke umiddelbart kan måle værdien - på samme måde, som man ikke kan måle værdien af uendelig. Derfor er infinitesimaler også blot et begreb. Idéen er, at infinitesimalværdien er tættere på 0 end ethvert reelt tal, men det er ikke 0. 

Den mest intuitive måde, at forstå infinitesimalværdien på, er ved at tænke på forskellen mellem $1$ og
$0{,}999...$, altså

$$

    1 - 0{,}999...

$$

Hvis du forestiller dig en tallinje, så kan vi ikke umiddelbart adskille de to tal $0{,}999...$ og $1$, da der ikke vil være nogen luft imellem disse to værdier. Derfor er det attraktivt at skrive $0{,}999... = 1$. Det, der skal læses af denne lighed, er, at de er infinitesimalt tæt på hinanden og dermed vil afstanden mellem dem være uendelig lille, altså infinitesimal stor. Der findes også algebraiske argumenter for denne relation. William Byers lavede følgende argument tilbage i 2007:

Lad $x = 0{,}999...$ og lav følgende manipulationer;

$$
\begin{align*}
    x &= 0{,}999... \\
    10x &= 9{,}999... \\
    10x &= 9 + 0{,}999... \\
    10x &= 9 + x \\
    9x &= 9 \\
    x &= 1
\end{align*}
$$

og dermed $0{,}999... = 1$. Man kan dog diskutere rigtigheden i manipulationerne i denne "ligningsløsning", men om intet andet, så viser det ret overbevisende, at denne relation burde være  sand.
