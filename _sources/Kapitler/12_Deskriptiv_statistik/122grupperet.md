(grupperet)=
# Ugrupperede og grupperede observationer

I sidste kapitel introducerede vi begreberne *hyppighed*, *frekvens*, *kumuleret hyppighed* og *kumuleret frekvens* for ugrupperede observationer. Når vi indsamler data, er det som udgangspunkt rå observationer, der ikke er grupperede. Hvis vi samler nogle af vores observationer i grupper, så har vi med *grupperede observationer* at gøre. Det er altid en vurderingssag og man bør nøje tænke over, hvordan man grupperer sin data. 

Vi vil kun fokusere på gruppering af *numeriske observationer*, altså når datasættet udelukkende består af tal. Det betyder nemlig, at hvis vi grupperer sådanne observationer, så vil vi inddele dem i intervaller. 

I {ref}`Kapitel 11.1<grundlaeggendebegreber>` kiggede vi på et eksempel over matematikkarakterer. Her havde vi observationerne $02,4,7,10,12$. Det er ikke særligt mange forskellige observationer, og hyppigheden for hver observation var større end 1. Her ville det ikke være en god idé at gruppere observationerne. Det skyldes, at frekvensen for de forskellige observationer ikke lille nok.

Når vi vælger at gruppere data, så er det oftest for at samle ufrekvente observationer, således at gruppen får en større frekvens og dermed vil statistikken, vi laver på den grupperet data, blive mere troværdig. Senere vil vi beskæftige os med *signifikansniveauer* og *statistiske test*. Et meget almindeligt spørgsmål, når man laver statistik, er: "Hvis jeg gentog denne undersøgelse, ville jeg så få de samme observationer?". Forestil dig, at du har en samling af præcise højder (angivet i cm) af 10 elever fra din klasse:

$$
    
    184{,}68,\,170{,}24,\,161{,}93,\,170{,}11,\,188{,}49,\,189{,}31,\,180{,}01,\,192{,}99,\,167{,}59,\,184{,}58

$$

Her kan du lynhurtigt se, at der er ikke to ens observationer. Hyppigheden for hver enkel observation er altså 1. Hvis du skulle lave samme undersøgelse i en anden klasse, så er der ikke stor sandsynlighed, at du vil observere de samme præcise højder. Derfor giver det her mening at gruppere data:

$$

    [160,165],\,]165,170],\,]170,175],\,...,\,]185,190],\,]190,195]

$$

Vi kalder den nye hyppighed og frekvens for det grupperet data for *intervalhyppighed* og *intervalfrekvens*. Intervalhyppigheden er hvor mange observationer, der falder indenfor hvert interval. Intervalfrekvensen er hvor stor en procentdel af observationerne, der falder inden for hvert interval.

På den måde får vi nu for eksempel, at hyppigheden af $]180,185]$ er 3 osv. Det, vi altså kan se, er, at de grupperede observationer er blevet mere frekvente. Ligeledes, så er der stor sandsynlighed for at få lignende hyppigheder for de forskellige grupper, hvis vi gentog forsøget i en ny klasse. 

Det er dog ikke en lov, at intervallængderne skal være ens for alle intervallerne, som det er ovenfor. Idéen med de grupperede observationer er jo blot, at tillægge en større frekvens til gruppen end til de ugrupperede observationer. Forestil dig en klasse, der kun består af drenge. Der vil være langt flere observationer i intervallerne $]175,180]$ og $]180,185]$, end der vil være i intervallerne $]190,195]$ og $]195,200]$. Derfor er der ikke noget, der forhindre os i, at samle intervallerne til $]190,200]$. Det betyder blot at denne gruppe vil få en større frekvens. 

Sådanne overvejelser er især vigtige, når man arbejder med statistiske modeller. Vi vil meget hellere have, at vi har observationer (grupperet eller ugrupperet), der er frekvente end ufrekvente. Det betyder nemlig, at de får mere at sige i sådanne modeller. Modellerne bliver også mere stabile. 