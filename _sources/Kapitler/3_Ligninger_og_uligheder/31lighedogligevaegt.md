(lighedogligevaegt)=
# Lighed, ligevægtsprincip og ækvivalens
Ligninger er matematiske udtryk, der indeholder et lighedstegn og en ubekendt, som er den, vi er interesseret i at bestemme. Oftest kalder vi den ubekendte for $x$. For eksempel er

$$

    2x+8=4

$$

et eksempel på en ligning. Den indeholder et lighedstegn og en ubekendt, her $x$. Når vi løser sådanne ligninger, så er vi egentlig interesseret i værdier for den ubekendte, der opfylder den oprindelige ligning. I dette eksempel kan vi se, at $x=-2$ opfylder den oprindelige ligning.

Vi bruger også lighedstegn, når vi ønsker at vise identiske udtryk:

$$

    (a+b)^2 = a^2 + b^2 + 2ab

$$

Første kvadratsætning er et eksempel på det, som vi kalder en identitet. På begge sider af lighedstegnet står der udtryk, der er identiske, når man regner lidt på dem. Det var præcis det, som vi viste i beviset for {prf:ref}`1. kvadratsætning<k1>`. 

Det betyder, at hver gang du bruger et lighedstegn, så skal du sikre dig, at det, der står på højresiden, er det samme som det, der står på venstresiden.

Den mest anerkendte måde at forklare, hvordan du skal arbejde med ligninger, er gennem ligevægtsprincippet. En ligning er nemlig ligesom en gammel apotekervægt. For at holde vægten i balance, så skal vi lave de samme ændringer på begge sider af vægten. Det samme gælder for en ligning. De ændringer, som vi laver på den ene side af lighedstegnet, skal vi også lave på den anden side af lighedstegnet.

<center> <font size="+40"> ⚖ </font> </center>️

Vi har følgende elementære operationer:

* Du må lægge det samme tal til på begge sider af lighedstegnet.

* Du må trække det samme tal fra på begge sider af lighedstegnet.

* Du må gange med samme tal (forskelligt fra 0) på begge sider af lighedstegnet.

* Du må dividere med samme tal (forskelligt fra 0) på begge sider af lighedstegnet.

Det er disse fire elementære operationer, som vi vil bruge, når vi skal løse ligninger. 

Når vi løser en ligning, så er det altid en god idé at gøre det i flere trin, så man altid kan finde tilbage til, hvis man har lavet en fejl. Mellem hvert trin vil vi bruge det, der hedder en *ækvivalens pil*. Den kan vende to veje

$$

    \Leftrightarrow\qquad\text{eller}\qquad \Updownarrow

$$

Eksempler på brugen af ækvivalenspilen:

```{panels}

$$
\begin{align*}
&                   &    2x + 1 &= 5 \\
&\Leftrightarrow    &    2x &= 4 \\
&\Leftrightarrow    &    x &= 2
\end{align*}
$$

---

$$
\begin{align*}
2x + 1 &= 5 &   &\Leftrightarrow   \\
2x &= 4 &   &\Leftrightarrow \\
x &= 2  &   &
\end{align*}
$$

---

$$
\begin{align*}
&                &    2x + 1 &= 5 \\
&\Updownarrow    &    2x &= 4 \\
&\Updownarrow    &    x &= 2
\end{align*}
$$

---

$$
\begin{align*}
2x + 1 &= 5  \\
&\Updownarrow \\
2x &= 4 \\
&\Updownarrow \\
x &= 2 
\end{align*}
$$

```

Der er ikke en måde at gøre det på, som der er mere rigtig en den anden. Vi vil dog hovedsageligt kun bruge den første måde (øverst til venstre).

Idéen med ækvivalenspilen er, at vi ved hvert udtryk ikke ændrer på "ligningens natur". Det betyder, at løsningen i den "første ligning", har stadig samme løsning som den "anden ligning" osv. Ækvivalensen, når vi løser ligninger, holder altså kun, når vi holder os inden for de elementære operationer, som der fremgår ovenfor.