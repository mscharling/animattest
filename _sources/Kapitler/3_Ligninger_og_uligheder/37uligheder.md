(uligheder)=
# Uligheder

Vi har indtil videre kun arbejdet med ligninger, hvor vi har et lighedstegn mellem de to udtryk, som vi ønsker, der skal være lig hinanden. Men i stedet med et lighedstegn, så kan vi erstatte det med et ulighedstegn - og så er det en ulighed, som vi skal løse. Vi har følgende uligheder, som vi skal have styr på:

* $x < y$, der læses "$x$ er skarp mindre end $y$" eller "$x$ er mindre end $y$".
* $x > y$, der læses "$x$" er skarp større end $y$" eller "$x$ er større end $y$".
* $x \leq y$, der læses "$x$ er svagt mindre end $y$" eller "$x$ er mindre end eller lig med $y$".
* $x \geq y$, der læses "$x$ er svagt større end $y$" eller "$x$ er større end eller lig med $y$".

I folkeskolen har du helt sikkert lært, at ulighedstegnene kan ses som et fuglenæb og et krokodillegab, hvor fuglen spiser den lille og krokodillen spiser det store. Det er selvfølgelig en god huskemåde, men vi omtaler ikke ulighederne på denne måde her.

Som det også kan ses, så består uligheden af to udtryk på hver sin side af ulighedstegnet. Ligesom for lighedstegnet, så ved vi, at hvis $a=b$, så er $b=a$, og omvendt - vi siger, at de to udsagn er ækvivalente. Skrevet formelt har vi:

$$

    a = b \qquad \Leftrightarrow \qquad b = a

$$

Lidt på samme måde har vi det for uligheder:

$$

    a < b \qquad \Leftrightarrow \qquad b > a

$$

"$a$ er mindre end $b$" er det samme udsagn som "$b$ er større end $a$". Vi skal derfor lige være lidt mere opmærksomme, hvis vi ønsker at omskrive en ulighed.

## Løsning af uligheder

I {ref}`Kapitel 3.1<lighedogligevaegt>` havde vi det, som vi kaldte for "elementære operationer", der bruges til at løse en ligning. Regneoperationerne for løsning af uligheder minder meget om dem for ligninger, men med små afvigelser:

* Du må lægge det samme tal til på begge sider af uligheden.

* Du må trække det samme tal fra på begge sider af uligheden.

* Du må gange med samme *positive* tal på begge sider af uligheden.

* Du må dividere med samme *positive* tal på begge sider af uligheden.

Som du kan se, så minder disse meget om dem for ligninger. Dog, når vi ganger og dividerer på begge sider af en ulighed, så skal det være med positive tal. Hvis vi ganger og dividerer med negative tal, så skal vi huske at vende ulighedstegnet. 

* Du må gange med samme *negative* tal på begge sider af uligheden, når du vender ulighedstegnet.

* Du må dividere med samme *negative* tal på begge sider af uligheden, når du vender ulighedstegnet. 

Lad os se, hvorfor dette er vigtigt. Det er klart, at 

$$

    -10 < -5.

$$

Hvis vi ganger med $-1$ på begge sider af ulighedstegnet, så får du

$$

    (-1)(-10) < (-1)(-5),

$$

der giver

$$

    10 < 5.

$$

Men det kan du vel nok se, ikke passer. Så ganger (eller dividerer) vi med et negativti tal, så skal vi huske, at vende uligheden om:

$$
\begin{align*}
&                   &   -10 &< 5 \\
&\Leftrightarrow    &   (-1)(-10) &> (-1)(-5) \\
&\Leftrightarrow    &   10 &> 5
\end{align*}
$$

