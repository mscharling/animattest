(maengdeteori_i)=
# Mængdeteori I

Når vi i daglig tale snakker om mængder, så forstår vi, at vi snakker om en samling af ting, personer, m.m.

For eksempel havde du sikkert forskelligt slags legetøj, da du var mindre. Måske havde du LEGO, Playmobil, Pokémon og Schleich. Samler vi disse, så ville de passe godt under "mængden af legetøj".

Det er præcis den samme forståelse, vi skal have om mængder i matematiske henseender. Derfor skal vi have bygget et begrebs- og symbolapparat op, så vi kan beskrive mængder matematisk. Vi kan i matematikken rigtig godt lide at bruge symboler, for på den måde kan vi angive tingene meget kort og præcist.

Vi bruger gerne mængdeteorien i matematikken, men også i dagligdagen, da det gør det nemt at kategorisere ting. Det bruger vi for at gøre det nemmere at snakke om ting, men også nemmere at huske. Du ved for eksempel, at den øverste skuffe ude i køkkenet består af mængden af det service og køkkengrej, som I bruger mest i hjemmet.

Vi inddeler oftest vores ting i noget, som tingene har tilfælles. Legetøjet har tilfælles, at det kan leges med og den øverste skuffe i køkkenet er ting, der bruges oftest.