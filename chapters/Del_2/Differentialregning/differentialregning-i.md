# Differentialregning I

En meget vigtig disciplin inden for matematikken er differentialregningen. Differentialregning går ud på at undersøge, hvor hurtigt en funktion vokser eller aftager i et bestemt punkt. Det bruges især til funktionsanalyse. Her er vi interesseret i at sige noget om en funktions udvikling, som indebærer

* monotoniforhold,
* maksimum- og minimumspunkter og
* grænseværdier, m.m. 
  
For at kunne vurdere en funktions udvikling, har vi brug for at kunne sige noget om hældningerne på graferne for de funktioner, som vi kigger på. Hvordan måler vi en hældning på en kurve, der ikke bare er en ret linje? Det er netop det, som vi skal til at undersøge. Vi vil nemlig se, at kigger vi på en graf over et lille interval, så ligner grafen starten på en ret linje - og den ved vi, hvordan vi finder hældningen af!

Så, hvorfor overhovedet lære differentialregning? Sidder man og arbejder med biologisk eller økonomisk vækst, som oftest modelleres som funktioner af
bl.a. tid, så kunne det være interessant at vide noget om, hvordan væksten ændrer sig, hvis vi kigger
over et lille tidsinterval.

En plantes vækst afhænger af jordens næringsindhold. Hvis vi booster næringsindholdet ved at
gøde jorden, så er det interessant, hvor stor en ændring vi kan forvente i væksten ift., hvor meget næringsindholdet ændrer sig.

Alle disse er eksempler, hvor differentialregningen er i brug. Hvad sker der med en størrelse, når vi
ændrer i en af de variabler, som størrelsen afhænger af.

Et andet område, hvor differentialregningen har sin særlige anvendelighed, er ved optimeringsproblemer. Vi kan med differentialregning løse problemer såsom, hvornår en produktion er mest profitabel og hvor stort et areal kan blive givet en bestemt omkreds. Netop dette bruges i mange felter.


